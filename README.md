# Inleiding webtechnologie

Hoe werkt het web? Wat gebeurt er als je over het web surft? Hoe kun je zien wat er gebeurt? Wie kijken er allemaal mee?

In deze cursus kijk je onder de motorkap van het web, om antwoord te krijgen op deze vragen. Dit helpt je  om het web beter te gebruiken: om er meer uit te halen, en om niet onplezierig verrast te worden.

Het beginpunt is de *browser*: wat zijn de belangrijkste knoppen om deze te bedienen? Hoe gebruik je die op een handige manier?

Met de browser kun je al een beetje onder de motorkap van het web kijken. De meeste browsers hebben hulpmiddelen voor het maken van webpagina's en web-apps. Hiermee kun je ook zien wat er bij de pagina's die je bezoekt, gebeurt. Je kunt zien welk spoor deze pagina's achterlaten, bijvoorbeeld in de vorm van cookies.

De browser communiceert met de servers die de webpagina's en web-apps aanbieden. Deze communicatie gebeurt met door middel van *protocollen*: vaste afspraken, zodat de browser en de server precies weten wie aan de beurt is, en wat er als volgende stap moet gebeuren. Het basisprotocol voor het web is *http*: hypertext transfer protocol. Een beveiligde variant hiervan is *https*.






# De browser

De browser is je venster naar het web. In de browser navigeer je naar de verschillende webpagina's en web-apps. In dit hoofdstuk gaan we dieper in op de verschillende onderdelen van de browser. Eerst gaan we in op de mogelijkheden voor het normale gebruik. Daarna laten we zien hoe je met de browser een stukje onder de motorkap kunt kijken, met de ontwikkelgereedschappen die in elke browser ingebouwd zijn.

## Voor gewone gebruikers

### URLs en links

Om een webpagina te bekijken, of een web-app te gebruiken, moet je het webadres daarvan weten. Zo'n webadres noemen we ook een URL (Uniform Resource Locator). Als je de URL van een webpagina invult in het webpagina-veld van de browser, haalt de browser de nodige bestanden op van de server van die webpagina, en toont de webpagina in het browser-venster.

### Navigeren

De browser houdt bij welke pagina's je bezocht hebt. Soms "verdwaal" je op het web: je hebt op een aantal links geklikt, maar wilt eigenlijk een aantal stappen terug. Hiervoor gebruik je het "historie"-pad dat de browser voor je bijhoudt:

* via de pijltjes kun je hierin achteruit (en ook weer vooruit);
* via het menu kun je deze historie bekijken, en naar een vorige pagina gaan.

Daarnaast kun je de *bookmarks* gebruiken, en de favoriete pagina's die je aangegeven hebt. 

### Instellen van je eigen voorkeuren

Je kunt in de browser je eigen voorkeuren instellen, bijvoorbeeld voor de lettergrootte of de lettertypes voor het bekijken van de webpagina's.

* je kunt instellen of webpagina's JavaScript mogen gebruiken, of bepaalde plugins;
* je kunt privacy-aspecten instellen, bijvoorbeeld welke cookies of andere gegevens websites in de browser mogen bewaren;
* je kunt instellen of de browser wachtwoorden voor je onthoudt.

## Voor ontwikkelaars

De meeste moderne browsers hebben ontwikkelgereedschappen ingebouwd, voor het ontwikkelen van webpagina's en webtoepassingen. Hiermee kun je de verschillende bestanden en instellingen bekijken van de webpagina die actief is. Je kunt ook het netwerkverkeer zien: de communicatie met de server(s).

Soms moet je deze ontwikkelgereedschappen activeren, in de voorkeurinstellingen van de browser.

  